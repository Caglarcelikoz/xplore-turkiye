XPLORE ROUND TRIPS
Zuidoost Anatolië – Mesopotamië
Individuele rondreis met gids
ontworpen door locals, met een verfijnde kijk op de bestemming.
Aantal dagen: 7
Vertrek: Brussel of naar keuze
Hotel : Wij werken met zorgvuldig geselecteerde 4* en 5* hotels voor dit programma
Vlucht (icoon): Inclusief vluchten
Prijs: Op aanvraag
per persoon op basis van een tweepersoonskamer.
Opgelet: dit is slechts een richtprijs gebaseerd op vertrek in laagseizoen. Wij maken voor jullie steeds een voorstel op maat.
Beste reistijd:
De beste periode om Zuidoost-Anatolië te bezoeken is het voorjaar (april–mei) en het najaar (september–oktober). In deze maanden zijn de temperaturen aangenaam en zijn zowel stadsbezoeken als archeologische sites comfortabel te verkennen.

Verborgen schatten van Mesopotamië
Zuidoost-Anatolië vormt het historische hart van Mesopotamië, de regio waar enkele van de oudste beschavingen ter wereld tot bloei kwamen. Tussen de Eufraat en de Tigris ontwikkelden zich steden, handelsroutes en religieuze centra die tot op vandaag hun sporen nalaten in het landschap. Hier ontmoeten archeologie, religie en dagelijks leven elkaar op een manier die nergens anders zo tastbaar is.
Deze reis voert door een regio met een uitzonderlijke culturele gelaagdheid. Van Romeinse mozaïeken en heiligdommen uit de prehistorie tot levendige bazaars en stille kloosters: Zuidoost-Anatolië is geen openluchtmuseum, maar een levend gebied waar verleden en heden voortdurend in dialoog staan. Het programma is opgevat als individuele rondreis met Engelstalige gids (Nederlandstalig op aanvraag).
Dag 1 – Gaziantep: handelsstad en culinaire hoofdstad
Na aankomst op de luchthaven van Gaziantep word je verwelkomd en naar het stadscentrum gebracht. Gaziantep is al eeuwenlang een belangrijk knooppunt op handelsroutes tussen Anatolië en Mesopotamië en dat verleden is vandaag nog tastbaar aanwezig. Tijdens een eerste verkenning wandel je langs de citadel en door de oude bazaarwijken, waar koperhandelaars, overdekte markten en karavanserais herinneren aan de rol van de stad als handelscentrum.
Naast haar geschiedenis staat Gaziantep ook bekend om haar gastronomie, die door UNESCO werd erkend. De dag eindigt rustig met aankomst in het hotel.
Overnachting in Gaziantep.
Hotel: Shimall Hotel Gaziantep of gelijkwaardig.

Dag 2 – Romeinse mozaïeken en de Eufraat
Na het ontbijt bezoek je het Zeugma Mozaïekmuseum, een van de belangrijkste archeologische musea van Turkije. De uitzonderlijk goed bewaarde Romeinse mozaïeken geven een inkijk in het luxueuze leven langs de Eufraat tijdens de oudheid en tonen het culturele belang van de regio in de Romeinse periode.
Daarna rijd je naar Halfeti, een stad die deels onder water verdween na de bouw van een stuwdam. Tijdens een boottocht ervaar je het verstilde landschap van verzonken huizen en minaretten, een bijzonder contrast met de levendigheid van Gaziantep. In de namiddag keer je terug naar de stad, met onderweg tijd voor lokale stops en baklava-aankopen.
Overnachting in Gaziantep.
Hotel: Shimall Hotel Gaziantep of gelijkwaardig.

Dag 3 – Van de Eufraat naar de berg van de goden
Vandaag verlaat je Gaziantep en rijd je richting Adıyaman, waarbij het landschap langzaam opener en ruiger wordt. Onderweg stop je bij het uitkijkpunt over de Atatürk-dam, een van de grootste waterwerken van Turkije, die het landschap en de regio ingrijpend veranderde.
In de namiddag bereik je Nemrut Dağı, een van de meest iconische archeologische sites van Turkije. De monumentale beelden en grafheuvel, opgericht door koning Antiochos I, combineren Hellenistische, Perzische en lokale invloeden en tonen hoe culturen hier samensmolten. Na het bezoek rijd je verder naar Şanlıurfa.
Overnachting in Şanlıurfa.
Hotel: Hilton Garden Inn Urfa of gelijkwaardig.

Dag 4 – Oorsprong van beschaving en religie
Deze dag staat in het teken van de vroegste hoofdstukken van de menselijke geschiedenis. Je bezoekt Göbeklitepe, het oudste gekende tempelcomplex ter wereld, dat fundamenteel nieuwe inzichten bracht over prehistorische samenlevingen.
Aansluitend rijd je naar Harran, een oude stad met karakteristieke bijenkorfhuizen en een lange intellectuele traditie. Terug in Şanlıurfa wandel je rond Balıklıgöl, een belangrijke religieuze plek waar verschillende geloofstradities samenkomen en het dagelijkse leven zich afspeelt rond het water.
Overnachting in Şanlıurfa.
Hotel: Hilton Garden Inn Urfa of gelijkwaardig.

Dag 5 – Mardin en de Mesopotamische vlakte
Na het ontbijt rijd je via Nusaybin richting Mardin, spectaculair gelegen boven de Mesopotamische vlakte. Onderweg bezoek je het Deyrulzafaran Klooster, eeuwenlang het religieuze centrum van de Syrisch-orthodoxe gemeenschap.
In Mardin zelf ontdek je een stad waar architectuur, religie en landschap samenvloeien. Een bezoek aan de Kasımiye Medrese en een wandeling door de oude stad maken duidelijk waarom Mardin wordt beschouwd als een van de meest karaktervolle steden van Turkije.
Overnachting in Mardin.
Hotel: Raymar Hotels Mardin of gelijkwaardig.

Dag 6 – Midyat en Diyarbakır: van steen tot basalt
Vandaag rijd je naar Midyat, bekend om zijn traditionele stenen herenhuizen en ambachtelijke zilversmeedkunst. Daarna gaat de reis verder naar Diyarbakır, gelegen aan de oevers van de Tigris. De stadsmuren, gebouwd uit zwart basalt, behoren tot de langste ter wereld. Je bezoekt de Ulu-moskee en een historische karavanserai, die samen het multiculturele verleden van de stad weerspiegelen.
Overnachting in Diyarbakır.
Hotel: Now Hotel Diyarbakir of gelijkwaardig.

Dag 7 – Afsluiting in Diyarbakır
Na het ontbijt bezoek je nog de iconische Tien-ogenbrug over de Tigris, een belangrijk verbindingspunt sinds de middeleeuwen. Daarna volgt de transfer naar de luchthaven van Diyarbakır, waar deze individuele rondreis door Mesopotamië wordt afgesloten.

 
Dit programma is een inhoudelijke suggestie en kan volledig worden aangepast. Verblijfsduur, hotels, tempo en begeleiding worden afgestemd op jouw interesses. Wie Zuidoost Anatolië dieper en persoonlijker wil ontdekken, kan rekenen op een reisvoorstel op maat, opgebouwd vanuit lokale expertise.
Reis is inclusief:

- Vluchten incl. ruimbagage
- luchthaventaksen
- Hotelovernachting incl. ontbijt in gelijkwaardige hotels
- Vermelde entreegelden volgens programma
- Reisgids
- 24/7 noodnummer
- Het vervoer en de transfers met privé A/C wagen zoals vermeld in het programma
- Engelstalige gids gedurende de reis (Nederlandstalig op aanvraag)

Reis is exclusief

- Persoonlijke uitgaven, niet vermelde maaltijden
- Fooien
- Reisverzekeringen (bijstand, annulatie..)
- Niet vermelde diensten bij inbegrepen
- Optionele excursies (contacteer ons voor de mogelijkheden)

Opmerking:

- Nederlandstalige gids op aanvraag
